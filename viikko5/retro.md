# Retrospektiivitekniikat (viikko 5 tehtävä 6)

Noudatimme miniprojektin ensimmäisen sprintin lopussa ehkä hiukan Glad, Sad, Mad -maista retrospektiivitekniikkaa. Erilaisilla välineillä kikkailu jäi pois, sillä retro oli Zoomin välityksellä, joten keräilimme ensin ajatuksia omillamme ja purimme sitten hyviksi ja huonoiksi havaitut seikat yhdessä.

Retrossa vallitsi suhteellisen yllättynyt tunnelma, sillä kukaan ei ollut osannut odottaa näin toimivaa yhteistyötä ja tiimiläisten nopeaa reagointia ongelmatilanteissa. Tiimi saavutti sprintille asetetut tavoitteet ja yhteistyö sujui hyvin, joten ilon aiheet olivat melko geneerisiä ja painottuivat pitkälti noille alueille. Kehityskohteiksi nostettiin esille varsin konkreettisia asioita verrattuna hyvin sujuneisiin seikkoihin - jatkossa enemmän huomiota haluttiin kiinnittää esimerkiksi testaukseen sekä koodin toimivuuden varmistamiseen ennen pushia. Esille nousi myös se, että emme juuri suunnitelleet ohjelmiston rakennetta yhdessä, vaan etenimme varsin iteratiivisella lähestymistavalla - tehdään yksinkertaisesti jotain, jotta päästään eteenpäin, ja korjataan sitten myöhemmin mikäli tarvetta tulee. Mielenkiintoista oli huomata, että ennen ensimmäistä sprinttiä laaditut suunnitelmat esimerkiksi parikoodauksesta ja koodikatselmoinnista jäivät varsinaisen tekemisen tuoksinnassa melko vähäiselle huomiolle.