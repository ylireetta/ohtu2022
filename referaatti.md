# Referaatti kandidaattityöstä Johtaminen perinteisissä ja ketterissä ohjelmistotuotantoprojekteissa (Laine, 2014)

Kandidaattityössään Laine (2014) peilaa perinteisiä ja ketteriä ohjelmistotuotantoprojektin johtamismalleja ja -käytäntöjä toisiinsa. Erityisesti Laine kiinnittää huomiota projektipäällikön roolin tarkasteluun, sillä ketterien menetelmien saavuttaessa yhä suurempaa suosiota on erillisten projektipäälliköiden tarvetta toisinaan jopa kyseenalaistettu. Ketteriä menetelmiä, esimerkiksi Scrumia, sovellettaessa keskeisessä asemassa on voimaannuttava johtajuus, jossa ohjelmistokehitystiimille itselleen annetaan valtaa organisoida oma työnsä ja edistää projektia parhaaksi katsomallaan tavalla. Toisaalta Laine huomauttaa, että myös ketterissä projekteissa on tilausta nk. perinteisemmän mallin projektipäällikölle, jonka vastuulla voi olla vaikkapa sidosryhmien välisestä vuorovaikutuksesta huolehtiminen ja yleiset, hallinnolliset tehtävät.

Kaiken kaikkiaan voi olla paikallaan todeta, että vaikka voimaannuttavaa johtamistyyliä pidetään usein automaattisesti ohjaavaa johtajuutta parempana, ei tyyleistä kumpikaan ole suora oikotie onneen. Tilanteesta, projektista ja tiimistä riippuen ohjaavampi johtamisote saattaa olla paikallaan - esimerkiksi junioripainotteisemman tiimin voi olla helpompi keskittyä työntekoon, kun projektissa käytetään ohjaavaa johtamistyyliä sen sijaan, että vastuu päätöksenteosta olisi tiimillä itsellään.

Projektipäällikön lisäksi johtajan roolissa saattaa olla pääohjelmoijajohtoisessa tiimissä myös kokenut ohjelmoija. Tällöin tiimin johtajalla on suuri valta ja vastuu ohjelmiston suunnittelusta ja sen tärkeimmän ytimen toteuttamisesta, ja tiimin muiden jäsenten työpanos integroidaan tämän ytimen ympärille. Eräänlainen toinen ääripää tähän verrattuna on egoton tiimi, jossa jälleen kerran hajautetaan vastuuta ja valtuutetaan tiimin jäseniä tekemään päätöksiä oman keskinäisen harkkinnan perusteella.

Ketterissä malleissa projektipäällikön roolin katsotaan olevan suoranaisen johtajan sijaan eräänlainen fasilitaattori, jonka tehtävänä projektin hallinnollisesta puolesta huolehtimisen lisäksi on varmistaa se, että tiimillä on kaikki tarvittava, jotta projektia pystytään edistämään. Tämän perusteella voikin todeta Scrum-mallin Scrum Master -roolin olevan eräällä tavalla melko lähellä projektipäällikön roolia. Johtamistaitoja vaatii lisäksi se, että projektia vedettäessä on yritettävä sovittaa yhteen toisaalta muuttuvasta toimintaympäristöstä ja toisaalta vanhanaikaisista ja jäykistä organisaatio- ja johtamismalleista johtuvat vaatimukset. Scrum Master toimii koordinoijan roolissa ja huolehtii siitä, että niin organisaation sisällä kuin sen ulkopuolellakin noudatetaan Scrum-mallin toimintatapoja ja annetaan tarvittava panos keskeisiin osiin (esim. Product Owner panostaa backlogiin).

Laine (2014) toteaa, että perinteinen projektipäällikön rooli on Scrum- mallissa tavallaan jaettu kahteen osaan, sillä Scrum Masterin lisäksi erittäin keskeisessä roolissa on Product Owner, joka on vastuussa siitä, että ohjelmistokehitystiimin toteuttama tuote vastaa asiakkaan tarpeita. Itse käytännön työn johtaminen on kuitenkin yleensä ketterissä menetelmissä annettu varsinaisen kehitystiimin tehtäväksi. Itseohjautuvat tiimit ovatkin keskeisessä asemassa ketterässä ohjelmistokehityksessä. Kun tiimille annetaan valtaa tehdä päätöksiä, se todennäköisesti sitoutuu tekemiinsä päätöksiin ja koko projektiin lujemmin. Laine (2014) painottaa, että itseohjautuvuutta ja autonomisuutta tarkasteltaessa tulisi huomioida se, että tiimin autonomia tulee asettaa yksilön autonomian edelle ja varmistaa, että tehdyt päätökset ja valitut menetelmät palvelevat tiimin tehokkuutta ja projektin etenemistä.


## Lähteet
Laine, E.-V. (2014). Johtaminen perinteisissä ja ketterissä ohjelmistotuotantoprojekteissa. Noudettu 2022-04-14 osoitteesta https://www.cs.helsinki.fi/u/mluukkai/ohtu/laine-kandi.pdf
